Here is the markdown file corresponding to the document provided. I have arranged the content in the correct logical order based on the page numbers (from page 68 to 90) to create a coherent document, removing the duplicate sections found in the source text.

***


<div style="text-align: center;">

# सरकारी कार्यालयमा नेपाली भाषाको शुद्ध प्रयोगका लागि
# नेपाली वर्णविन्यास

**डा. देवी नेपाल**
प्राज्ञ परिषद् सदस्य
नेपाल प्रज्ञा-प्रतिष्ठान, काठमाडौँ

</div>

### १. परिचय

वर्णहरूको उचित रखाइलाई 'वर्णविन्यास' भनिन्छ । अर्थात् वर्णहरूको उपयुक्त र स्पष्ट लेखन तथा मिल्दो प्रयोग नै 'वर्णविन्यास' हो । भाषामा उच्चार्य र लेख्य दुई भेद हुन्छन् । वर्णविन्यासको नियम यी दुवैमा लागु हुनुपर्ने हो तर संसारका धेरै भाषाहरूमा उच्चार्य वर्ण र लेख्य वर्णमा एकता पाइँदैन । नेपाली भाषा पनि त्यस परम्पराबाट मुक्त छैन । सामान्यतः वर्णविन्यासभन्दा ह्रस्व र दीर्घका नियमलाई मात्र बुझ्ने गरिन्छ तर त्यति मात्र नभएर सबै खाले वर्णहरूको समुचित विन्यास यसमा हुनुपर्छ । वर्णविन्यासको जथाभावी प्रयोगले एकातिर अर्थमा अन्योल देखा पर्छ भने अर्कातिर भाषिक अध्ययनमा समस्या उत्पन्न हुन्छ । खास गरी नेपाली व्याकरणमा ह्रस्व/दीर्घ (इ/ई, उ/ऊ), श/ष/स, ब/व/ओ, य/ए, रि/ऋ, क्ष/छे/क्ष्य/छ्य, ङ/ञ/ण/न/म, शिरविन्दु/चन्द्रविन्दु, अजन्त/हलन्त, पदयोग/पदवियोग आदिसँग सम्बन्धित नियमलाई 'वर्णविन्यास'अन्तर्गत समेटिन्छ । नेपाली भाषाको वर्णविन्यास पहिचानका लागि सबैभन्दा पहिले नेपाली भाषामा कुन कुन स्रोतका शब्दहरू छन् भन्नेबारेमा स्पष्ट हुनु जरुरी छ ।

### २. नेपाली भाषामा प्रयुक्त शब्दहरूको स्रोत

विश्वका प्राचीन भाषाहरू संस्कृत, ल्याटिनदेखि बाहेक पछि विकसित भएका अन्य जुनसुकै भाषामा पनि पूर्ववर्ती भाषाका शब्दहरूको आगमन भएको हुन्छ । जुन भाषाबाट शब्द आयात गरिन्छ त्यस भाषालाई स्रोत भाषा भनिन्छ । नेपाली भाषामा पनि मूल भाषा र अन्य भाषाबाट शब्दहरू आएका छन् । यही आधारमा नेपाली भाषाका शब्दहरूलाई मौलिक र आगन्तुक गरी दुई वर्गमा वर्गीकरण गरिएको छ । संस्कृतबाट जस्ताको तस्तै वा रूप फेरिएर नेपालीमा आएका शब्दलाई मौलिक शब्द र संस्कृतबाहेक अन्य स्वदेशी वा विदेशी भाषाबाट नेपालीमा आएका शब्दलाई आगन्तुक शब्द भनिन्छ ।

**(क) मौलिक शब्द**
नेपाली भाषाको माउ भाषा संस्कृत हो । यसैले संस्कृत भाषाबाट नेपालीमा आएका शब्दहरूलाई मौलिक शब्द भनिन्छ । संस्कृत भाषाबाट नेपालीमा आउँदा केही शब्दहरू जस्ताको तस्तै आएका छन्, केही थोरै रूप फेरिएर आएका छन् भने केही शब्दचाहिँ नेपाली भाषामा नै उत्पत्ति भएका छन् । तिनलाई तत्सम शब्द, तद्भव शब्द र झर्रा नेपाली शब्द गरी तीन भागमा विभाजन गरिन्छ ।

**(अ) तत्सम शब्द**
संस्कृत भाषाबाट नेपालीमा आउने क्रममा रूप नबदलिई जस्ताको तस्तै आएका शब्दलाई तत्सम भनिन्छ । तत्सम शब्दहरू संस्कृतमा जुन रूपमा प्रचलित छन् त्यही रूपमा नेपालीमा आएका हुन्छन् । तिनमा कुनै पनि किसिमको फेरबदल भएको हुँदैन त्यसैले यिनलाई नेपालीमा लेख्दा पनि संस्कृतमा जस्तो वर्णविन्यास छ त्यस्तै प्रयोग गर्नुपर्छ । नेपालीमा प्रयोग हुने केही तत्सम शब्दहरू निम्नानुसार छन्- अक्षर, अक्षता, अनुशासन, आयाम, ईश्वर, ईर्ष्या, उर्वर, ऊर्जा, ऋषि, ऋतु, ऋचा,

<div style="text-align: center;">६८</div>

---

एकता, ऐश्वर्य, ओजश्वी, औषधि, अंश, अङ्क, कक्षा, किरण, केशव, कैलाश, कञ्चन, कण्ठ, क्रमशः, ज्ञान, ज्ञातव्य, खेद, गति, गङ्गा, गीत, घर्षण, घोषणा, चतुर, चतुर्भुज, चारु, छात्र, छत्र, जन, जात, जीवन, जिज्ञासा, जिजीविषा, क्षेत्र, क्षत्रिय, क्षय, झञ्झा, झञ्झावात, टङ्कार, टीका, टीकाकार, डमरु, तक्षक, तक्षण, तृतीय, त्रास, त्रस्त, त्रियोग, देश, द्वितीय, द्वार, द्वेष, धन, धीर, धैर्य, नाम, नीति, नेत्र, नैतिक, परीक्षा, पात्र, पत्रिका, पुस्तक, पुरस्कार, प्रकृति, प्राचीन, पण्डित, फल, बुद्ध, बुध, बोध, भाषा, भीम, भीरु, भैरव, मान, मित्र, मिष्ठ, मूल, मूर्ति, मृत्यु, मृदङ्ग, यज्ञ, यक्ष, यशोदा, यशश्वी, योग, योजना, राज, रमण, रञ्जन, रमेश, रुद्र, रोचक, रौद्र, विकास, विवेक, विचार, वन, विमर्श, वर्ष, विद्यार्थी, शङ्ख, शङ्कर, शिशिर, शासन, शोषण, शेष, षडानन्द, षड्दर्शन, षड्यन्त्र, संसार, संवाद, संयुक्त, सहित, साहित्य, हास्य, हिम, हेम, हीन आदि ।

**तत्सम शब्दलाई कसरी चिन्ने ?**
तत्सम शब्दलाई चिन्ने न्यूनतम आधारहरू निम्नलिखित हुन सक्छन् तर सम्पूर्ण शब्दको पहिचान यतिले मात्र हुन सक्दैन । शुद्ध नेपाली प्रयोग भएका ठाउँमा यिनलाई आधार मानेर तत्सम शब्द चिन्न सकिन्छ ।

१. श, ष प्रयोग भएका शब्दहरू तत्सम शब्द मात्र हुन्छन् । जस्तै : शङ्कर, शक्ति, शेष, कोष, पोषण आदि ।
२. क्ष, त्र, ज्ञ प्रयोग भएका शब्दहरू तत्सम मात्र हुन्छन् । जस्तै : क्षेत्रीय, पक्ष, पत्र, छात्र, आज्ञा, यज्ञ आदि ।
(त्र अपवाद : भित्र, भित्रनु आदि)
३. ञ, ण प्रयोग भएका शब्दहरू तत्सम मात्र हुन्छन् । जस्तै : पञ्च, वाञ्छनीय, सञ्जय, खण्ड, घण्टा, दण्ड आदि ।
४. ऋ प्रयोग भएका शब्दहरू तत्सम मात्र हुन्छन् । जस्तै : ऋषि, ऋचा, ऋण, कृति, सृजना आदि ।
५. शिरविन्दु (ं) प्रयोग भएका शब्दहरू तत्सम मात्र हुन्छन् । जस्तै : संहार, संयोग, दंश, वंश आदि ।
६. ब उच्चारण हुने तर व लेखिने शब्दहरू तत्सम हुन्छन् । जस्तै : वन, विज्ञान, विज्ञ, विचार, विवेक आदि ।
७. विसर्ग (:) लागेका शब्दहरू तत्सम हुन्छन् । जस्तै : क्रमशः, अक्षरशः, प्रथमतः, मूलतः, प्रायः, दुःख, निःशुल्क आदि ।
८. शब्दका सुरुमा दीर्घ हुने शब्दहरू तत्सम हुन्छन् : जीवन, दीप, मूल आदि । (अपवाद : फूल, तीन आदि)

उल्लिखित आधारहरूबाट केही तत्सम शब्दहरूलाई चिन्न सजिलो हुन्छ तर यी नियमभित्र नपर्ने पनि धेरै तत्सम शब्दहरू छन् । तिनलाई चिन्नका लागि शब्दकोशको सहायता लिनुपर्छ ।

**(आ) तद्भव शब्द**
संस्कृत भाषाबाट नेपालीमा आउँदा थोरै रूप परिवर्तन भएर आउने शब्दलाई तद्भव भनिन्छ । तिनलाई नेपाली वर्णविन्यासअनुसार लेख्नुपर्छ । जस्तै :

| संस्कृत रूप | नेपाली रूप | संस्कृत रूप | नेपाली रूप | संस्कृत रूप | नेपाली रूप |
| :--- | :--- | :--- | :--- | :--- | :--- |
| अद्य | आज | अग्नि | आगो | अश्रु | आँसु |
| स्कन्ध | काँध | हंस | हाँस | हस्त | हात |

<div style="text-align: center;">६९</div>

---

| संस्कृत रूप | नेपाली रूप | संस्कृत रूप | नेपाली रूप | संस्कृत रूप | नेपाली रूप |
| :--- | :--- | :--- | :--- | :--- | :--- |
| सत्य | साँचो | खाद्य | खाजा | दुग्ध | दुध |
| मिष्ठ | मिठो | पत्र | पात | मित्र | मित |
| तिक्त | तितो | आषाढ | असार | भाद्र | भदौ |
| आश्विन | असोज | वाद्य | बाजा | वर्तुल | बाटुलो |
| व्याघ्र | बाघ | पुञ्जि | पुँजी | पिष्ट | पिठो |
| टङ्क | टाँक | मानुष | मानिस | कर्ण | कान |
| वर्म | बाटो | पाद | पाउ | भ्राता | भाइ |
| भगिनी | बहिनी | नासिका | नाक | दन्त | दाँत |
| चिबुक | चिउँडो | अङ्गुठी | औंठी | वृद्ध | बुढो |
| स्थान | ठाउँ | ग्राम | गाउँ | नाम | नाउँ |
| वंश | बाँस | आम्र | आँप | गृह | घर |
| जिह्वा | जिब्रो | कर्पट | कपडा | ओष्ठ | ओठ |
| उष्ट्र | उँट | हस्ती | हात्ती | शिल्प | सिप |
| काष्ठ | काठ | स्पष्ट | प्रस्ट | क्षेत्र | खेत |

**(इ) झर्रा नेपाली शब्द**
नेपाली भाषाको मौलिक चिनारी बनेर बसेका अनुकरणात्मक शब्द, विस्मयादिबोधक शब्द, निपात शब्द र केही ठेट नेपाली शब्दहरूलाई झर्रा शब्द भनिन्छ । जस्तैः

*   **अनुकरणात्मक शब्द :** झुलुक्क (झुल्किनु), टुप्लुक्क (आइपुग्नु), मुसुक्क (हाँस्नु), असरल्ल, (अस्तव्यस्त), कटक्क (काट्नु), खत्रक्क (खस्नु), गजक्क (घमन्ड देखाउनु), घरघर (आवाज आउनु), ड्यारड्यार (बिरालो कराउनु), चिटिक्क (राम्रो बनिनु), गड्याङगुडुङ (आवाज आउनु), छ्याप्प (छ्याप्नु), जुरुक्क (उठ्नु), झमक्क (साँझ पर्नु), टिमिक्क (कस्नु/टाँसिनु), ठमठम (हिँड्नु), ड्याम्म (भरिनु/लड्नु/पिट्नु), ढक्क (फुल्नु), तरक्क (चुहिनु), थपक्क (राख्नु), दररर (पानी पर्नु), धरधरी (रुनु), निथुक्क (भिज्नु), पिटिक्क (भाँचिनु), फ्यात्त (फ्याँक्नु), बुरुक्क (उफ्रिनु), भुसुक्क (बिर्सिनु), मुसुमुसु (हाँस्नु), रनक्क (तात्नु), लटक्क (पाक्नु), सुटुक्क (भाग्नु), हलक्क (बढ्नु) आदि ।
*   **विस्मयादिबोधक शब्द :** आहा, ऐय्या, आत्था, छ्या छ्या, एहे, ओहो, हाहा आदि ।
*   **निपात शब्द :** त, नि, पो, लौ, ल, है, लौ लौ, लौ न, हो त आदि ।

**(ख) आगन्तुक शब्द :**
संस्कृत भाषाबाहेक अन्य भाषाबाट आएका शब्दलाई आगन्तुक शब्द भनिन्छ । आगन्तुक शब्दहरू केही स्वदेशी भाषाहरूबाट आएका छन् भने केहीचाहिँ विदेशी भाषाहरूबाट आएका छन् ।

**(अ) स्वदेशी आगन्तुक शब्दहरू :** स्वदेशभित्रै बोलिने विभिन्न मातृभाषाहरूबाट नेपालीमा आएका शब्दहरू यस वर्गमा पर्छन् । जस्तै : घले, घुम, रोदी, घ्यावा (गुरुङ भाषा), आँसी, चुँदी, तादी, थुन्से, पटुका (मगर भाषा), च्याङ्वा, डम्फु, सेलो (तामाङ भाषा), जन, घुर, ठाट, ढेवा, पटुवा, पैनी, कर्ची, टाटी (मैथिली भाषा), पसल, कवल, खापा, कौसी, गुभाजु, छिंडी, भ्याल, बुइँगल (नेपाल भाषा), सेवारो, मुन्धुम, आदाबे (लिम्बू भाषा) आदि ।

<div style="text-align: center;">७०</div>

---

**(आ) विदेशी आगन्तुक शब्दहरू :** विदेशी भाषाहरूबाट नेपालीमा आएका शब्दहरू यस वर्गमा पर्दछन् ।
*   **अङ्ग्रेजी :** अक्सिजन, अगस्त, गभर्नर, कार्बन, कार्गो, अफ्रिका, कलभर्ट, टर्च, टर्की आदि ।
*   **अरबी :** दावा, सहिद, गरिब, कानुन, हाकिम, हाजिर, काजी, अजनबी, गद्दार, अदालत, फौज, लिफाफा, मन्जुर, जबाफ, कबाफ आदि ।
*   **फारसी :** खर्च, कारोबार, बमोजिम, बहाल, सहर, खरिद, कारखाना, आवाज, दफा, पहलमान, खाक, खाका, खान आदि ।
*   **तुर्की :** बहादुर, कुली, गलैंचा, तकमक, चम्चा, सौगात, तोप, तक्मा, कैंची आदि ।
*   **पुर्तगाली :** अचार, कमिज, कफी, गमला, गोदाम, चाबी, तमाखु, तौलिया, पियन, बटुको आदि ।
*   **फ्रान्सेली :** इन्जिनियर, कलेज, कार्टुन, कुपन, बिगुल, ब्लाउज, पुलिस, जज आदि ।
*   **ल्याटिन :** एजेन्डा, कोरम, क्याम्पस, क्यालेन्डर, डिपोजिट, बोनस, मिसन आदि ।

यी केही उदाहरणहरू मात्र हुन् । यस्ता धेरै शब्दहरू विभिन्न भाषाबाट नेपाली भाषामा आएका छन् । यिनको पहिलो लेखन सम्बन्धित भाषाअनुसारको लिपिमा हुने र नेपालीमा आउँदा यिनलाई देवनागरी लिपिमा लेखिने हुनाले यिनको वर्णविन्यास नेपाली भाषाको नियमअनुसार हुने गर्दछ ।

### ३. नेपाली वर्णविन्यास

नेपाली भाषामा माथि चर्चा गरिएअनुसारका तत्सम, तद्भव, आगन्तुक र झर्रा नेपाली शब्दहरू छन् भन्ने कुरा स्पष्ट भइसकेको छ । यसका आधारमा वर्णविन्यासको प्रयोगमा पनि केही फरक स्वरूप हुनुपर्छ । संस्कृत भाषाबाट जस्ताको तस्तै नेपालीमा आएका शब्दहरूको वर्णविन्यास परिवर्तन गर्न पाइँदैन । संस्कृतमा जस्तो वर्णविन्यास छ नेपालीमा पनि त्यस्तै लेख्नुपर्छ तर तद्भव र आगन्तुक शब्दको वर्णविन्यास भने नेपाली नियमअनुसार लेख्नुपर्छ । नेपाली वर्णविन्यास प्रयोगका लागि निम्नलिखित क्षेत्रहरूमा ध्यान दिनुपर्छ-
(क) ह्रस्वदीर्घ वर्ण र मात्रा (इ, ई, ि, ी, उ, ऊ, ु, ू) को प्रयोगसम्बन्धी नियम
(ख) चन्द्रविन्दु (ँ), शिरविन्दु (ं) र पञ्चम वर्ण (ङ, ञ, ण, न, म) को प्रयोगसम्बन्धी नियम
(ग) उस्तै उच्चारण हुने वर्णहरू (श/ष/स, ऋ/रि, ब/व, य/ए, क्ष/छ्य, क्षे/छे) आदिको प्रयोगसम्बन्धी नियम
(घ) पदयोग र पदवियोगसम्बन्धी नियम
(ङ) हलन्त र अजन्त प्रयोगसम्बन्धी नियम
(च) लिपिगत विशिष्टता र अन्य केही ध्यान दिनुपर्ने कुराहरू

**(क) ह्रस्वदीर्घ वर्ण र मात्रा (इ, ई, ि, ी, उ, ऊ, ु, ू) को प्रयोगसम्बन्धी नियम**
नेपालीका इ, उ र ऋ ह्रस्व वर्ण हुन् । यी स्वरवर्णहरू स्वतन्त्र रूपमा प्रयोग हुँदा यस रूपमा आए पनि व्यञ्जनसँग मिल्नासाथ कि (ि), कु (ु), रु (रु), कृ (ृ) बन्दछन् । दीर्घ स्वर मानिने ई र ऊ पनि व्यञ्जनका साथ आउँदा की (ी), कू (ू) बनेर आउँछन् । नेपाली भाषाका शब्दादि, शब्दमध्य र शब्दान्तमा आउने ह्रस्व वा दीर्घ इकार उकारको प्रयोग निम्नलिखित अवस्थामा हुन्छ ।

<div style="text-align: center;">७१</div>

---

**(अ) शब्दका सुरुमा ह्रस्व इकार र उकारको प्रयोग**
१. **उपसर्गबाट बनेका शब्दहरू ह्रस्व हुन्छन् :** निश्चल, निष्कलङ्क, निबन्ध, निर्विवाद, दुष्कर्म, दुर्गति, विहार, उत्कर्ष, सुमार्ग, उपकार, कुपुत्र, निःस्वार्थ आदि ।
२. **द्वि, त्रि अगाडि आउने सङ्ख्यावाचक शब्दहरू ह्रस्व हुन्छन् :** द्वितीय, तृतीय, द्विविधा, त्रियोग, त्रिभुवन, त्रिशङ्कु आदि ।
३. **अव्युत्पन्न नामहरू ह्रस्व हुन्छन् :** किसान, किरो, चिउरा, जिब्रो, रिजाल, धिताल, कुलो, खुकुरी, भुँडी, सुँगुर आदि ।
४. **आगन्तुक नामहरू सबै ह्रस्व हुन्छन् :** इङ्लिस, इङ्ग्ल्यान्ड, इन्साफ, किताब, जिन्दगी, टिकट, फिल्म, रिबन, उमेर, खुन, पुलिस, हुकुम आदि ।
५. **एकाक्षरीबाहेक सबै सर्वनामहरू सुरुमा ह्रस्व हुन्छन् :** तिमी, तिनी, यिनी, उनी, उहाँ आदि ।
६. **विशेषणको सुरुका इकार उकार ह्रस्व हुन्छन् :** चिल्लो, चिप्लो, चिसो, उज्यालो, उत्ताउलो, इमानदार, जिम्मेदार, खुनी, गुलाफी, हुस्सु आदि ।
७. **सङ्ख्यावाचक शब्दहरू 'तीन'बाहेक सबै सुरुमा ह्रस्व हुन्छन् :** दुई, उन्नाइस, बिस, उनन्तिस, तिस, उनान्सय, त्रिचालिस, त्रिपन्न, त्रिसट्ठी आदि ।
८. **धातुहरू सबै ह्रस्व हुन्छन् :** किन्, चिन्, पिँध, उठ्, सुत्, भुक् आदि ।
९. **क्रियापदहरू सबै ह्रस्व हुन्छन् :** दिन्छ, लिन्छ, हिँड्छ, सुत्यो, सुन्यो, भुलेछ आदि ।
१०. **अव्ययहरू सबै ह्रस्व हुन्छन् :** हिजो, भित्र, तिर, किनभने, मुनि आदि ।
११. **अनुकरणात्मक शब्दहरू सबै सुरुमा ह्रस्व हुन्छन् :** किटिक्क, पिटिक्क, झिलिमिली, टिलपिल, मुसुक्क, भुतुक्क, कुपुकुपु, टुलुटुलु आदि ।
१२. **क्षतिपूर्तिस्वरूप दीर्घ मानिँदै आएका दुई अर्थ दिने शब्दहरूबाहेकका सबै तद्भव शब्दहरू ह्रस्व हुन्छन् :** दुध (दुग्ध), मिठो (मिष्ट), तितो (तिक्त), बुढो (वृद्ध), ठुलो (स्थूल), सिप (शिल्प), पिठो (पिष्ट), मित (मित्र), उँट (उष्ट्र), दुबो (दूर्वा), खिर (क्षीर), भिख (भिक्षा), पिपल (पिप्पल), तिखो (तीक्ष्ण), रुखो (रूक्ष) आदि ।
यही प्रक्रियाबाट बनेका भए पनि फूल-फुल (पुष्प र अन्डा), तीन-तिन (अङ्क र सर्वनाम), जून-जुन (चन्द्रमा र सर्वनाम), पूरा-पुरा (पूर्ण र जुठो), सीता-सिता (जानकी र भातको अंश) आदि शब्दले दुई अर्थ दिने हुनाले यी दुवैको प्रयोग गर्नुपर्छ ।
> (द्रष्टव्य : दुग्ध शब्दबाट दुध बन्दा बिचको आधा 'ग'को क्षतिपूर्तिस्वरूप 'दु'लाई दीर्घ बनाएर 'दूध' लेख्ने चलन थियो ।)

१३. **तत्सम शब्दमा नेपाली प्रत्यय लागेपछि सुरुका इकार उकार ह्रस्व हुन्छन् :** पुर्बेली (पूर्व+एली), मुख्याइँ (मूर्ख+आइँ), पुजारी (पूज्+आरी), स्विकार्नु (स्वीकार+नु) आदि ।

<div style="text-align: center;">७२</div>

---

**(आ) शब्दका बिचमा ह्रस्व इकार/उकारको प्रयोग**
१. **अनु, अभि, अति, अधि, प्रति, परि उपसर्ग लागेर बनेका सबै शब्दहरू बिचमा ह्रस्व हुन्छन् :** अनुभव, अनुमति, अनुकम्पा, अभिषेक, अभिमान, अतिकण्ठ्य, अतिरथी, अधिकार, अधिपति, प्रतिकार, प्रतिनिधि, परिणाम, परिचय आदि ।
२. **इक, इका, इत, इम, इमा, इष्ठ, उक आदि प्रत्यय लागेर बनेका सबै शब्दहरू बिचमा ह्रस्व हुन्छन् :** भौतिक, दैनिक, गायिका, लेखिका, कथित, अग्रिम, स्वर्णिम, गरिमा, वरिष्ठ, भावुक, भिक्षुक आदि ।
३. **व्युत्पन्न नामहरू सबै बिचमा ह्रस्व हुन्छन् :** सम्धिनी, दतिउन, पतिङ्गर, जहानियाँ, भरिया, हतियार, बिसाउनी, कुराउनी आदि ।
४. **अव्युत्पन्न नामहरू सबै बिचमा ह्रस्व हुन्छन् :** काइँलो, कमिलो, नरिवल, पाइलो, बहिनी, कुकुर, कुखुरा, पटुका, साउन, बाजुरा आदि ।
५. **आगन्तुक नामहरू सबै बिचमा ह्रस्व हुन्छन् :** इन्जिन, कमिटी, अफिस, टेबिल, तस्बिर, पेन्सिल, रेडियो, कानुन, मजदुर, हुकुम आदि ।
६. **सबै विशेषणहरू बिचमा ह्रस्व हुन्छन् :** झगडिया, चिनियाँ, पोसिलो, माथिल्लो, ख्याउटी, सुतुवा, ठटेउलो, गाउँले, कलिलो, बाटुलो, हरियो, बिटुलो आदि ।
७. **सबै क्रियापदहरू बिचमा ह्रस्व हुन्छन् :** गरिस्, आइछे, भनिनस्, दिइनस्, ल्याउँछ, पाउँछ, सुहाउँछ, आउँछ, पढुन्, आउन्, गरुन्, भनुन् आदि ।
८. **कर्म वा भाव वाच्यका सबै क्रियापदहरू बिचमा ह्रस्व हुन्छन् :** गरिन्छ, पढियो, भनिने छ, लेखिन्छ, खेलिँदै छ, सुतिन्छ, बसियो, निदाइने छ आदि ।
९. **सबै अव्ययहरू बिचमा ह्रस्व हुन्छन् :** कतिन्जेल, सालिन्दा, अहिले, उहिले, तलतिर, नजिक, बाहिर, सामुन्ने आदि ।
१०. **सबै अनुकरणात्मक शब्दहरू बिचमा ह्रस्व हुन्छन् :** जुरुक्क, कुपुकुपु, सुटुक्क, मुसुक्क, भुतुक्क, किटिक्क, पिटिक्क, टिलिक्क आदि ।

**(इ) शब्दका अन्त्यमा ह्रस्व इकार/उकारको प्रयोग**
१. **सबै पुलिङ्गी नामहरू अन्त्यमा ह्रस्व हुन्छन् :** दाजु, बाबु, भिनाजु, फुपाजु, भाइ, गुरु, गोरु, नाति, पनाति, पोइ, ज्वाइँ आदि ।
(अपवाद : पुलिङ्गी नाम भए पनि खसी, सम्धी, हात्ती र स्वामीचाहिँ दीर्घ हुन्छन् ।)
२. **सबै स्थानवाचक र निर्जीव नामहरू अन्त्यमा ह्रस्व हुन्छन् :** गाउँ, ठाउँ, मलेखु, साँखु, टेकु, घिउ, आलु, केराउ, घाउ, धनु आदि ।
३. **आइ, आईं, याइ, याइँ, आउ, नु प्रत्यय लागेर बनेका शब्दहरू अन्त्यमा ह्रस्व हुन्छन् :** बसाइ, गराइ, बसाइँ, लडाइँ, गलहत्याइ, मुख्र्याइँ, घेराउ, पक्राउ, हाँस्नु, खेल्नु आदि ।
४. **आरु, आलु, उ, एलु, तु प्रत्यय लागेका विशेषण शब्दहरू अन्त्यमा ह्रस्व हुन्छन् :** सिकारु, दुधालु, बिखालु, यात्रु, घरेलु, पाल्तु आदि ।
५. **सबै मूल अव्ययहरू अन्त्यमा ह्रस्व हुन्छन् :** अगाडि, पछाडि, माथि, अनि, पनि, मुनि, भोलि, अस्ति, फेरि, चोटि, पर्सि, बर्सेनि आदि ।
६. **लाई, की, री, नीबाहेक अन्य विभक्तिहरू अन्त्यमा ह्रस्व हुन्छन् :** देखि, लागि, निम्ति आदि ।

<div style="text-align: center;">७३</div>

---

७. **अरी, तरी र ही प्रत्यय लागेका बाहेक 'ति' अन्त्यमा आउने अव्ययहरू ह्रस्व हुन्छन् :** त्यति, जति, कति, उति आदि ।
८. **'नु' र 'छु' प्रत्यय जोडिने असमापिका र समापिका दुवै क्रियापदहरू अन्त्यमा ह्रस्व हुन्छन् :** गर्नु, खानु, हेर्नु, भन्छु, पढ्छु, लेख्छु आदि ।
९. **ति, धि, नि, टि, पि अन्त्यमा आउने सबै शब्दहरू ह्रस्व हुन्छन् :** गति, नीति, कृति, क्षति, निधि, दधि, ध्वनि, अग्नि, सृष्टि, वृष्टि, लिपि, तथापि आदि ।

**(ई) शब्दका सुरुमा दीर्घ ईकार/ऊकारको प्रयोग**
१. **संस्कृतबाट नेपालीमा जस्ताको तस्तै आएका यी शब्दहरू अन्त्यमा दीर्घ हुन्छन् :** मूल, जीवन, दीपक, कूप, शूल, भीषण, भूगोल, भूमि, सूचना आदि ।
२. **उकार आदिमा भएका शब्दमा 'सु' उपसर्ग लागेर बनेका शब्दहरू अन्त्यमा दीर्घ हुन्छन् :** सूक्त, सूक्ति आदि ।

**(उ) शब्दका बिचमा दीर्घ ईकार/ऊकारको प्रयोग**
१. **अनीय, ईय, ईन, प्रत्यय लागेका शब्दहरू बिचमा दीर्घ हुन्छन् :** उल्लेखनीय, केन्द्रीय, ईश्वरीय, मननीय, माननीय, नवीन, युगीन आदि ।
२. **करण, कृत, कार, भवन, भूत, भावसँग जोडिएका शब्दहरू बिचमा दीर्घ हुन्छन् :** एकीकरण, केन्द्रीकरण, विकेन्द्रीकरण, अङ्गीकार, समीभवन, भष्मीभूत, एकीकृत आदि ।

**(ऊ) शब्दका अन्त्यमा दीर्घ ईकार/ऊकारको प्रयोग**
१. **'ई' प्रत्यय अन्त्यमा आउने शब्दहरू दीर्घ हुन्छन् :** ज्ञानी, त्यागी, योगी, घाती, द्रोही आदि ।
२. **वती, वी, प्रत्यय लागेर बनेका शब्दहरू दीर्घ हुन्छन् :** रूपवती, गुणवती, सौभाग्यवती, मेधावी, तपस्वी, यशस्वी आदि ।
३. **सबै स्त्रीलिङ्गी नामपदहरू अन्त्यमा दीर्घ हुन्छन् :** दिदी, बहिनी, आइमाई, रानी, स्वास्नी, भैंसी, भाउजू, फुपू, सासू आदि ।
४. **सबै स्त्रीलिङ्गी विशेषणहरू अन्त्यमा दीर्घ हुन्छन् :** गोरी, काली, ठुली, सानी, लाटी, मोटी, चुच्ची, छुच्ची आदि ।
५. **पेसा, जाति, थर बुझाउने शब्दहरू अन्त्यमा दीर्घ हुन्छन् :** व्यापारी, हली, पादरी, खेती, हवल्दारी आदि (पेसा), ठकुरी, छेत्री, कामी, राई, जैसी, थारू, लिम्बू आदि (जाति) र अधिकारी, उप्रेती, सुवेदी, प्रसाईं, गिरी आदि (थर) ।
(परम्परादेखि चलिआएको 'सायमि' जस्तो प्रचलित थरलाई भने यथावत् रहन दिनुपर्छ ।)
६. **ईकारान्त निर्जीव नामहरू अन्त्यमा दीर्घ हुन्छन् :** फर्सी, कोपी, गाडी, गुन्द्री, कैंची, बाल्टी, धोती, कोदाली, राडी, पाखी, थाली आदि ।
७. **सबै सर्वनामहरू अन्त्यमा दीर्घ हुन्छन् :** ऊ, यी, ती, उनी, तिनी, तिमी, हामी आदि ।
८. **सबै ईकारान्त विशेषणहरू दीर्घ हुन्छन् :** धनी, ज्ञानी, रोगी, लोभी, इलमी, विरोधी, परिश्रमी, गफाडी आदि ।

<div style="text-align: center;">७४</div>

---

(द्रष्टव्य : विशेषण नै भए पनि प्रत्यय लागेर बनेका उकारान्त विशेषणहरू दीर्घ हुँदैनन् । जस्तैः हुस्सु (होस+उ), बुद्ध (बुद्ध+उ), विषालु (विष+आलु), सिकारु (सिक्+आरु) आदि)

९. **सङ्ख्यावाचक शब्दहरू अन्त्यमा दीर्घ हुन्छन् :** दुई, साठी, सत्तरी, असी आदि ।
१०. **सबै विध्यर्थक र स्त्रीलिङ्गी क्रियापदहरू अन्त्यमा दीर्घ हुन्छन् :** आऊ, जाऊ, हेर्नू, भन्नू, आउनू, लेखी, गरी, भनी, हिँडी, गई आदि ।
११. **स्थान, नदी र भाषा बुझाउने शब्दहरू अन्त्यमा दीर्घ हुन्छन् :** गुल्मी, रिडी, ठिमी, मेची, कोसी, कर्णाली, महाकाली, कनकाई, नेपाली, हिन्दी, मैथिली, भोजपुरी, नेवारी, अङ्ग्रेजी, फारसी, उर्दू आदि ।
१२. **'चाहिँ'बाहेक 'ही' अन्त्यमा आउने सबै शब्दहरू दीर्घ हुन्छन् :** कोही, केही, यही, त्यही, काहीँ, सोही आदि ।
१३. **अरी, तरी अन्त्यमा आउने सबै अव्यय शब्दहरू दीर्घ हुन्छन् :** यसरी, त्यसरी, जसरी, सरासरी, कस्तरी, सुस्तरी, त्यस्तरी आदि ।
१४. **'एर' अर्थ दिने सबै असमापक क्रियाहरू अन्त्यमा दीर्घ हुन्छन् :** भनी, गरी, लागी, सोधी आदि ।
१५. **विशेषणबाट बनेका भाववाची नामपदहरू अन्त्यमा दीर्घ हुन्छन् :** जवानी, गरिबी, अमिरी, चाकरी, चोरी, इमानदारी आदि ।
१६. **मानबोधक वा आदरसूचक पदहरू दीर्घ हुन्छन् :** रामजी, गुरुज्यू, कविज्यू, मन्त्रीज्यू, सचिवज्यू, मितज्यू आदि ।

**(ख) चन्द्रविन्दु (ँ), शिरविन्दु (ं) र पञ्चम वर्ण (ङ, ञ, ण, न, म) को प्रयोगसम्बन्धी नियम**
शिरविन्दु (ं) पञ्चम वर्ण हो भने चन्द्रविन्दु (ँ) नासिक्य ध्वनि हो । शिरविन्दु छुट्टै उच्चारण हुन सक्छ भने चन्द्रविन्दु छुट्टै उच्चारण हुन सक्दैन । यसका साथै तत्सम शब्दमा पछिल्लो वर्णअनुसार शिरविन्दुका ठाउँमा पञ्चम वर्णकै प्रयोग गर्नुपर्छ । अहिले इ, ई, ए, ऐ, ओ, औ आदि स्वरमा व्यञ्जन वर्ण जोडिदा शिरविन्दु दिने चलन छ तर त्यो गलत प्रयोग हो । यी दुईका आआफ्नै ठाउँ छन् । त्यसैले शिरविन्दुका ठाउँमा चन्द्रविन्दु र चन्द्रविन्दुका ठाउँमा शिरविन्दु प्रयोग गर्नु हुँदैन । स्पष्ट के छ भने कुनै पनि तत्सम शब्दमा चन्द्रविन्दुको प्रयोग हुँदैन र कुनै पनि तद्भव र आगन्तुक शब्दमा शिरविन्दुको प्रयोग हुँदैन ।

**(अ) शिरविन्दु तथा पञ्चम वर्ण (ङ्, ञ्, ण्, न्, म्) को प्रयोग**
नेपाली तद्भव र आगन्तुक शब्दमा शिरविन्दुको प्रयोग हुँदैन । संस्कृतमा शिरविन्दु भएका शब्द तद्भव भएर आउँदा सबै चन्द्रविन्दुमा (हंस=हाँस, वंश=बाँस) परिवर्तन हुन्छन् । तत्सम शब्दमा 'य, र, ल, व, श, ष, स, ह, ज्ञ' वर्णका अगाडि शिरविन्दुको प्रयोग गर्नुपर्छ र अरू ठाउँमा पञ्चम वर्णको प्रयोग गर्नुपर्छ ।
१. **य, र, ल, व, श, ष, स, ह, ज्ञभन्दा अगाडि शिरविन्दुको प्रयोग हुन्छ :** संयोग, संयम, संयुक्त, संयोजक, संरचना, संरक्षण, संलग्न, संलाप, संवाद, संविधान, अंश, अंशु, प्रशंसा, संशय, संसार, हंस, संस्मरण, सिंह, संज्ञा आदि ।
(द्रष्टव्य : गरें, भनें, थिएं, जान्छौं, दिन्छौं आदि जस्ता क्रियापदमा शिरविन्दुको प्रयोग गरेको पाइन्छ, यस्तो प्रयोगलाई शुद्ध मानिँदैन ।)
२. **तत्सम शब्दमा 'क' देखि 'म'सम्मका वर्णका अगाडि शिरविन्दु प्रयोग गर्नुपर्ने अवस्था आयो भनेचाहिँ त्यहाँ मञ्चम वर्णको प्रयोग हुन्छ :**

<div style="text-align: center;">७५</div>

---

*   **क, ख, ग, घ र क्षभन्दा अगाडि 'ङ्' हुन्छ :** अङ्क, सङ्केत, पङ्क्ति, शङ्का, आकाङ्क्षा, अङ्कुर, सङ्ख्या, शङ्ख, अङ्ग, सङ्गठन, सङ्गोष्ठी, गङ्गा, सङ्घ, सङ्घर्ष, सङ्क्षेप, सङ्क्षिप्त आदि ।
*   **च, छ, ज, झभन्दा अगाडि 'ञ्' हुन्छ :** पञ्च, मञ्च, कञ्चन, सञ्चार, सञ्चालन, चञ्चु, वाञ्छनीय, सञ्जय, व्यञ्जन, पुञ्ज, झञ्झा आदि ।
*   **ट, ठ, ड, ढ, णभन्दा अगाडि 'ण्' हुन्छ :** कण्टक, कण्ठ, कुण्ठा, दण्ड, काण्ड, ताण्डव, पाण्डव, शण्ढ, अक्षुण्ण आदि ।
*   **त, थ, द, ध, न र त्रभन्दा अगाडि 'न्' हुन्छ :** सन्तोष, सन्तति, सन्तुष्ट, कान्ति, क्रान्ति, शान्ति, गन्तव्य, तन्तु, ग्रन्थ, पन्थ, सन्देश, छन्द, गन्ध, बन्धन, निबन्ध, उन्नति, मन्त्री, सन्त्रास आदि ।
*   **प, फ, ब, भ, मभन्दा अगाडि 'म्' हुन्छ :** सम्पन्न, सम्पादक, सम्पूर्ण, पम्फा, गुम्फन, सम्बन्ध, विम्ब, लम्बोदर, सम्भावना, स्तम्भ, शम्भु, सम्मान आदि ।
(द्रष्टव्य : तत्सम शब्दलाई पनि संकेत, अंक, संक्षेप, संख्या, संगठन, संघ, संघर्ष, संचार, संजय जसरी शिरविन्दु दिएर प्रयोग गरेको देखिन्छ । यस्तो प्रयोग शुद्ध होइन, तत्सम शब्दलाई बिगार्नु हुँदैन ।)

३. **तद्भव र आगन्तुक शब्दमा चाहिँ शिरविन्दुको प्रयोग हुँदैन र पञ्चमवर्णको नियम पनि लाग्दैन त्यसैले यस्ता शब्दहरू जस्तो उच्चारण हुन्छन्, त्यस्तै लेख्नुपर्छ । जस्तै :** कङ्गाली, खङ्ग्रङ्ग, ठिङ्ग, नङ्ग्रा, नालो, कान्छो, भन्छ, सन्चो, बिसन्चो, पिन्चे, गुन्डा, झन्डा, घमन्ड, मुखुन्डो, काम्लो, दुम्जा, चम्चा, चिम्टी, इन्जिन, इन्च, इन्कार, जिन्सी, फाउन्डेसन आदि ।

**(आ) चन्द्रविन्दुको प्रयोग**
१. **चन्द्रविन्दुको प्रयोग तत्सम शब्दमा हुँदैन, तद्भव र आगन्तुक शब्दमा मात्र हुन्छ । तद्भव र आगन्तुक शब्दमा नाके उच्चारण हुने ठाउँमा चन्द्रविन्दुको प्रयोग गर्नुपर्छ :** अँगार, अँजुली, आँप, गाउँ, पाँच, आँगन, बाँस, भँडार, साँझ, काँध, हिउँ, उँट, कँडेल, खाँबो, आँखा, घाँस, काँक्रो, सुँगुर, चाँद, फाँसी, मैयाँ आदि ।
२. **प्रथम पुरुषवाचक क्रियापदमा चन्द्रविन्दुको प्रयोग हुन्छ :** खाएँ, गएँ, हेछौँ, भन्छौँ, आयौँ, गरुँला, हेरौंला, बाँचौँ, बचाऔं जाऊँ, भनूँ आदि ।
३. **स्वरान्त र द्विस्वरान्त धातुमा दा/दै जोडिदा चन्द्रविन्दुको प्रयोग हुन्छ :** जाँदा, खाँदा, आउँदा, ल्याउँदै, पिउँदै, दिँदै, सिउँदै, हुँदै आदि ।
४. **द्विस्वरान्त धातुमा 'छ' र 'थ' आएमा चन्द्रविन्दुको प्रयोग हुन्छ :** आउँछ, गाउँछ, देखाउँछ, खुवाउँछ, हँसाउँथे, गाउँथ्यो, देखाउँथी आदि ।
(द्रष्टव्य : द्विस्वरान्त धातुमा 'न' पछाडि आउँदाचाहिँ चन्द्रविन्दु हुँदैन । जस्तै : आउन, गाउन, पिउन आदि)

**(ग) उस्तै उच्चारण हुने वर्णहरू (श/ष/स, ब/व, य/ए, ऋ/रि, क्ष/छ्य, क्षे/ छे) आदिको प्रयोगसम्बन्धी नियम**

<div style="text-align: center;">७६</div>

---

नेपालीका केही वर्णहरूमा उच्चारणगत समानता देखिन्छ । सचेततापूर्वक उच्चारण गर्ने हो भने तिनमा स्पष्ट भिन्नता छ तर सामान्य उच्चारणमा भने उस्तै उस्तै सुनिने हुनाले त्यसले लेख्य रूपमा पनि प्रभाव पारेको देखिन्छ । त्यस्ता केही प्रयोगहरूको चर्चा यहाँ गरिएको छ ।

**(अ) 'श, ष, स'को प्रयोग**
नेपालीमा एउटा मात्र 'स'को प्रयोग हुन्छ । तत्सम शब्दमा शास्त्र, कृषक, सुत जस्ता शब्दमा तीनओटै 'श/ष/स'को प्रयोग भए पनि आगन्तुक र तद्भव शब्दमा भने सबैतिर 'स'को मात्र प्रयोग गर्नुपर्छ ।

**'श' को प्रयोग (तत्सम शब्दमा मात्र)**
१. श, ष, स तीनओटामा कुनै पनि दुईओटा सँगै आएमा अगाडिको 'श' हुन्छ : शशी, शिशु, शासन, शिष्य, शेष, शिष्ट आदि ।
२. 'चवर्ग' र 'ल'का अघि 'श' हुन्छ : निश्चल, पश्चात्ताप, आश्चर्य, निश्चय, श्लेष, विश्लेषण आदि ।
३. 'ऋ' र 'र'का साथमा 'श' हुन्छ : शृङ्गार, शृङ्खला, शृङ्ग, श्रम, श्राप, श्री, श्रद्धा, श्रावण, अश्रु आदि ।
४. विसर्गका अगाडि 'श' हुन्छ : क्रमशः, अक्षरशः, शतशः, प्रायशः आदि ।

**'ष'को प्रयोग (तत्सम शब्दमा मात्र)**
१. ट, ठ, ड, ढ, ण र केही ‘प’का अगाडि 'ष' हुन्छ : स्पष्ट, दृष्टि, वरिष्ठ, निष्ठा, षष्ठ, ओष्ठ, षोडश, आषाढ, विशेषण, पुष्प आदि ।
२. 'इ र उ'का अघि 'क र प' छन् भने 'ष' हुन्छ : निष्कपट, निष्कलङ्क, मस्तिष्क, परिष्कार, दुष्कर्म, पुष्कर, शुष्क, दुष्कृति आदि ।

**'स'को प्रयोग (तत्सम, तद्भव र आगन्तुक तीनओटै शब्दमा)**
१. स, सत्, सम्, सु, स्व, स्वयम् आदि जोडिएका शब्दका सुरुमा 'स' हुन्छ : सफल, सकाम, सत्कार्य, सद्भावना, संवाद, संसार, सुपुत्र, सुमार्ग, स्वरूप, स्वार्थ, स्वयंवर आदि ।
२. शब्दका मध्यमा प्रायः 'स' हुन्छ : शासन, कुसुम, उत्सुक, व्यस्त, सरस्वती, नास्तिक, आस्तिक, आस्था आदि ।
३. 'स'को प्रयोग हुने नामपदहरू : असार, असोज, सगुन, सलाई, साझा, पुस, सुन, सास, सेलो, सोरठी, साली आदि ।
४. 'स'को प्रयोग हुने सर्वनामहरू : सो, कस, यस, त्यस, जस, उस आदि ।
५. 'स'को प्रयोग हुने विशेषणहरू : सानो, सेतो, सबै, सात, सत्तरी, सस्तो आदि ।
६. 'स'को प्रयोग हुने धातु र क्रियापदहरू : सुत्, सोर्, कस्, सक्छ, सिक्यो, सुहाउँछ आदि ।
७. 'स'को प्रयोग हुने अव्ययहरू : अस्ति, पर्सि, सित, सिर्र, सँग, एक्कासि आदि ।
८. तत्समबाट तद्भव हुँदा 'श, ष' परिवर्तन भएर 'स' हुन्छ : अश्रु-आँसु, आकाश-अकास, आश्विन-असोज, स्पष्ट-प्रस्ट आदि ।
९. सबै आगन्तुक शब्दहरूमा 'स'को मात्र प्रयोग हुन्छ : अफिस, सर्ट, सिनेमा, सिट, स्कुल, किसिम, सडक, सहर, सहिद, एसिया, सिकार, सालिक, पसल, जासुस, सायद, सायर, सेर, कोसिस, होस, जुलुस आदि ।

<div style="text-align: center;">७७</div>

---

> (द्रष्टव्य : संस्कृतको पश्चिमको प्रभावमा क्रिश्चियन, दृष्टिको प्रभावमा इन्ष्टिच्युट, धर्मनिष्ठको प्रभावमा कम्युनिष्ट र यसरी नै शहीद, एशिया, फाउण्डेशन जस्ता शब्दहरूको गलत प्रयोग गरिएको पाइन्छ । यी शब्दहरूलाई नेपाली वर्णविन्यासअनुसार यसरी लेख्नुपर्छ- क्रिस्चियन, इन्स्टिच्युट, कम्युनिस्ट, सहिद, एसिया, फाउन्डेसन आदि ।)

**(आ) 'ब', 'व' र 'ओ'को प्रयोग**
'ब' र 'व'को प्रयोग हुने कतिपय शब्दमा कथ्य र लेख्य रूप फरक फरक देखिने हुनाले वर्णविन्यासमा अन्योल देखापरेको छ । तत्सम शब्दमा चाहिँ उच्चारण र लेखनमा भिन्नाभिन्नै रूप देखिन्छ । कवि, वन, रवि जस्ता तत्सम शब्दको लेखनमा 'व' भए पनि उच्चारण 'ब' हुन्छ तर तद्भव र आगन्तुक शब्दमा भने जस्तो उच्चारण गरिन्छ त्यस्तै लेख्नुपर्छ ।

**'ब'को प्रयोग**
१. द, ध, ल, ह, ह्मका अगाडि प्रायः 'ब' हुन्छ : बुद्ध, बुद्धि, बध, बोध, बधू, बल, बलात्, बहु, ब्रह्म, ब्राह्मण, ब्रह्माण्ड आदि ।
२. आधा 'म्'का पछि 'ब' हुन्छ : अम्बर, विम्ब, अम्बिका, कुटुम्ब, चुम्बक, चुम्बन, ताम्बुल, सम्बन्ध आदि ।
३. 'ब' उच्चारण हुने नामपदहरू : बकुल्लो, बक्खु, बचत, बच्चा, बयर, बर्को, बतास, बहिनी, बाछो, बाखो, बाँदर, बाँस, बिजुली, बिफर, बिरालो, बोको, बोक्रो आदि ।
४. 'ब' उच्चारण हुने विशेषणहरू : बझुवा, बकेर्नु, बाङ्गो, बुढो, बिटुलो, बुच्चो, बौलाहा, बलियो आदि ।
५. 'ब' उच्चारण हुने अव्ययहरू : अब, तब, जब, बजे, बरु, बर्र, बेर, ब्यारे आदि ।
६. 'ब' उच्चारण हुने धातु र क्रियापदहरू : बाँच्, बेच्, बस्, बेर्, बग्छ, बिर्सन्छ, बास्यो, बाँधेछ, बिझायो, बारेछ, बज्यो, बटुल्ने छ आदि ।
७. बे, बद, बि उपसर्ग लागेका शब्दहरू : बेकाम, बेहोस, बेमेल, बदनाम, बदमास, बदनियत, बिखर्ची आदि ।

**'व'को प्रयोग**
१. 'वि' उपसर्ग लागेका शब्दहरू : विनाश, विकास, विकल्प, विकट, विद्रोह, विचित्र, विदेश आदि ।
२. 'वै, रेफ, ऋ' भएका शब्दहरू : वैज्ञानिक, वैदिक, वैभव, वैर, वर्ष, वर्ग, वर्ण, वार्ता, वृक्ष, वृष्टि, वृद्धि आदि ।
३. वर, तव्य, त्व, वत्, वान्, वती प्रत्यय लागेका शब्दहरू : गुरुवर, मान्यवर, कर्तव्य, वक्तव्य, नेतृत्व, कवित्व, मातृत्व, आत्मवत्, धनवान्, गुणवान्, रूपवती, धनवती आदि ।
४. 'सम्' उपसर्गपछि : संवर्धन, संवर्ण, संवाद, संवेदना, संवरण आदि ।
५. सन्तानवाचक शब्दका अन्त्यमा : दानव, मानव, पाण्डव, वैष्णव, राघव, यादव, पार्थिव आदि ।
६. 'व' उच्चारण हुने नामपदहरू : कुवा, कौवा, खुवा, गँवार, जुवाइँ, तावा, देवर, धुवाँ, पुवा, पालुवा, पावर, टावर, वेल, वारिस, हलुवा, खेतीवाल, मेवा, क्वाँटी आदि ।

<div style="text-align: center;">७८</div>

---

७. 'व' उच्चारण हुने विशेषणहरू : अगुवा, हरुवा, भतुवा, भगुवा, भुवादार, पिस्तोलवाला, जुवाडे आदि ।
८. 'व' उच्चारण हुने क्रियापदहरू : खुवाउँछ, छुवाउँछ, छुवायो आदि ।
९. 'व' उच्चारण हुने अव्ययहरू : वर, वरिपरि, वारपार, वाल्ल, प्वाक्क, वाल्ल, ट्वाक्क, ह्वात्त, छ्वाल्ल आदि ।
१०. आवट, उवा, वाला, वार, वारी जोडिएका शब्द : सजावट, बनावट, हरुवा, खेतवाला, उम्मेद्वार, जिम्मेवारी आदि ।

**'ओ'को प्रयोग**
१. 'ओ' उच्चारण हुने केही शब्दहरू : ओठ, ओडार, ओखती, ओखर, ओझेल, ओदान, ओरालो, ओभरकोट आदि ।
२. केही क्रियापदहरू : ओढ्छ, ओर्लिन्छ, ओभायो, ओराल्यो, जाओ, खाओ, गाओ, बनाओस्, देओस् आदि ।
३. केही तत्सम शब्दहरू : ओम्, ओज, ओजस्वी आदि ।

**(इ) 'ए' र 'य'को प्रयोग**
'ए' र 'य' फरक हुन् तर कतै कतै लेखनमा यिनले एकअर्कालाई प्रभाव पारेको देखिन्छ । सचेततापूर्वक उच्चारण गर्ने हो भने यिनमा स्पष्ट भिन्नता पाइन्छ ।

**'ए'को प्रयोग :**
१. भूत कालको प्रथम पुरुषको एकवचन र तृतीय पुरुषको बहुवचनका क्रियापदहरू : भएँ, लिएँ, पढाएँ, हँसाएँ, गराएँ, गए, खाए, आए, दिए आदि ।
२. 'एर' र 'एको/एका/एकी' प्रत्यय लागेका कृदन्त शब्दहरू : गएर, आएर, पाएको, खाएको, लिएको, सिएकी आदि ।
३. अज्ञात भूतका करण र अकरण दुवै क्रियापदहरू : आएछ, पाएछौ, दिएछु, गाएनछु, पाएनछु, आएनछौँ आदि ।
४. इच्छार्थक क्रियापदहरू : गए, गएस्, लिए, आए, रोएस् आदि ।
५. 'एक' शब्दबाट बनेका शब्दहरू : एक, एघार, एक्काइस, एकतिस, एकचालिस, एक्लो, एकासी आदि ।
६. केही आगन्तुक शब्दहरू : एकड, एक्सरे, एजेन्ट, एयर, एसिड, एभरेस्ट, एमबुलेन्स आदि ।

**'य'को प्रयोग**
१. सर्वनाम र सर्वनामबाट भनेका शब्दहरू : यो, त्यो, यी, यस्तो, यति, त्यति, त्यहाँ, यहाँ, यता, त्यता, यसो, यतिन्जेल, यसै, यहाँ आदि ।
२. केही सामान्य भूत कालीन क्रियापदहरू : भयौ, गयौ, आयौ, दियो, लियो, भन्यो, खायौँ, थियौँ आदि ।
३. केही व्युत्पन्न शब्द : जहानियाँ, सहरिया, कमैया, भरिया, करिया, ठट्यौली, छुच्याइँ आदि ।
४. केही तत्सम शब्दहरू : यज्ञ, यक्ष, यमराज, यजुर्वेद, यज्ञेश्वर, यति, यत्न, यत्रतत्र, यथा, यथेष्ट, यथार्थ आदि ।

<div style="text-align: center;">७९</div>

---

५. केही आगन्तुक शब्द : पयर, एयर, गयल, गायब, यकिन, सजाय, सयल, टायर, टायम आदि ।

**(ई) 'ऋ' र 'रि'को प्रयोग**
'ऋ'को प्रयोग तत्सम शब्दमा मात्र हुन्छ । तद्भव र आगन्तुक शब्दमा भने 'रि' मात्र लेख्नुपर्छ । पूर्ण 'ऋ' अथवा व्यञ्जन वर्णमा जोडिएपछि बनेका 'कृ, खू, सृ, दृ' आदि वर्णको प्रयोग पनि तद्भव र आगन्तुक शब्दमा हुँदैन, तत्सममा मात्र हुन्छ ।

**'ऋ'को प्रयोग**
१. 'ऋ'को प्रयोग तत्सम शब्दमा मात्र हुन्छ : ऋषि, ऋण, ऋणात्मक, ऋचा, ऋषभ, ऋतु, ऋतुराज, ऋग्वेद, ऋतम्भरा, ऋष्य, ऋष्यशृङ्ग आदि ।

**'रि'को प्रयोग**
१. सबै तद्भव र आगन्तुक शब्दमा रिको प्रयोग हुन्छ : रित्तो, रिंगटा, रिजाल, सुरिलो, हरियो, रिस, रिजर्भ, रिजल्ट, रिवाज, रिकापी, रिक्सा, रिबन, रिल, आदि ।
२. केही तत्सम शब्दमा : रिक्त, रिपु, अरि, गिरि आदि ।

**(उ) क्ष/क्षे/क्ष्य र छ/छे/छ्यको प्रयोग**
यी वर्णमा पनि लेखन र उच्चारण दुवैमा स्पष्ट भिन्नता छ तर कतिपय अवस्थामा यिनले पनि लेख्य रूपमा प्रभाव पार्ने गरेका छन् । यिनको लेखनमा पनि सचेतता आवश्यक छ ।

**क्ष, क्षे र क्ष्यको प्रयोग**
१. क्ष, क्षे र क्ष्यको प्रयोग तत्सम शब्दमा मात्र हुन्छ : क्षण, क्षति, क्षमा, अक्षर, नक्षत्र, भक्षण, कक्ष, अध्यक्ष, भक्ष्य, लक्ष्य, परिप्रेक्ष्य, आरक्ष्य, क्षेत्र, क्षेत्रीय आदि ।

**छ/छे/छ्यको प्रयोग**
१. 'छ'को प्रयोग तत्सम, तद्भव र आगन्तुक सबै शब्दमा हुन्छ : छत्र, छात्र, छक्क, छक्का, छड्के, छत्तिस, छनक, छपनी, छर्रा, छकावट आदि ।
२. 'छे'को प्रयोग यी शब्दहरूमा हुन्छ : छेक, छेकारो, छेत्री, छेपारो, छेलो, छेस्को, छेक्नु, छेडछाड आदि ।
३. 'छ्य'को प्रयोग यस्तो अवस्थामा हुन्छ : ओछ्यान, छ्याप्प, छ्यास्स, छ्पाप्नु, छ्याल्लब्याल्ल, बिछ्याउनु आदि ।

**(ऊ) 'ज्ञ', 'ग्याँ' र 'ग्या'को प्रयोग**
१. 'ज्ञ'को प्रयोग तत्सम शब्दमा मात्र गरिन्छ : यज्ञ, ज्ञान, विज्ञान, विज्ञ, प्राज्ञ, राजनीतिज्ञ आदि ।
२. 'ग्याँ'को प्रयोग प्रायः नेपाली र केही आगन्तुक शब्दमा गरिन्छ : ग्याँचे, ग्याँक्क, ग्याँठ, ग्याँस, ग्याँटिस आदि ।
३. 'ग्या'को प्रयोग प्रायः आगन्तुक शब्दमा गरिन्छ : ग्यारेन्टी, ग्यारेज, ग्यास्टिक, ग्यालन, ग्याली आदि ।

<div style="text-align: center;">८०</div>

---

**(घ) पदयोग र पदवियोगसम्बन्धी नियम**
भाषिक प्रयोगमा जोडेर लेख्ने प्रक्रियालाई पदयोग र छुट्याएर लेख्ने प्रक्रियालाई पदवियोग भनिन्छ । अन्य वर्णविन्यासको प्रयोग शुद्ध भए पनि पदयोग र पदवियोग मिलेको छैन भने त्यसलाई पनि अशुद्ध मानिने हुनाले लेख्य भाषामा यसलाई पनि विशेष ध्यान दिनु अनिवार्य छ ।

**पदयोग हुनुपर्ने अवस्था**
१. **जुनसुकै उपसर्ग जोडेर लेख्नुपर्छ :** प्रचार, पराजय, विनाश, अभिमान, अधिपति, परिस्थिति, बदनाम, बेकाम आदि ।
२. **जुनसुकै प्रत्यय जोडेर लेख्नुपर्छ :** झापाली, पहाडी, यतिन्जेल, भुलक्कड, हरूवा, गाउँले आदि ।
३. **सबै विभक्तिहरू जोडेर लेख्नुपर्छ :** रामले, भाइलाई, देशको, घरबाट, मदेखि, देशमा, उसका, मेरी आदि ।
४. **सबै नामयोगी जोडेर लेख्नुपर्छ :** घरतिर, पारिपट्टि, तिमीभन्दा, कोठाभित्र, बिनाकाम, मसँग, आज्ञाअनुसार, हामीबाहेक, त्यसअन्तर्गत, भनेबमोजिम आदि ।
५. **सबै समस्त शब्दहरूलाई जोडेर लेख्नुपर्छ :** गाईगोठ, भूकम्पपीडित, ज्यानमारा, आमाछोरी, कागखुट्टे, प्राणप्रिय, कालिमाटी, जनसेवा, दाजुभाइ, देशनिकाला, मानापाथी, आमाबुबा आदि ।
(द्रष्टव्य : एकआपसमा सम्बन्धित सबै शब्दलाई समास गर्दै जाने हो भने 'भाषा-शिक्षण-प्रशिक्षण-कार्यशाला-गोष्ठी'लाई पनि एउटै शब्द मान्नुपर्ने भएकाले नेपालीमा निकटघटक सम्बन्ध राख्ने दुई शब्दलाई मात्र जोड्नुपर्छ । एकै ठाउँमा तीन शब्द वा सोभन्दा बढी आए भने सबैलाई छुट्याउनुपर्छ । जस्तैः लोक सेवा आयोग, तन मन वचन, मन वचन कर्म, दाल भात डुकु आदि ।)
६. **निरर्थक द्वित्व (आंशिक र आपरिवर्तित) लाई जोडेर लेख्नुपर्छ :** आआफ्‌नो, झैझगडा, आनीबानी, ऍचोपैंचो, फटाफट, गर्त्यामगुर्लुम, सरासर, हस्याङफस्याङ, सर्सापट, भातसात, पैसासैसा आदि ।
७. **अकरणमा आउने 'न'लाई जोडेर लेख्नुपर्छ :** खाँदैन, भन्दैन, नगर, लेखेनछ, गएनछु, भन्दैनथ्यो, नजाऊ आदि ।
८. **मिलित क्रियापदलाई जोडेर लेख्नुपर्छ :** गइसक्यो, कुटिदिएँ, गरिहाल, पढ्नुपर्छ, लेखिदिनुपर्थ्यो, भनिछाड्छु, सुन्नुपर्छ आदि ।
९. **केही संयोजकहरू जोडेर लेख्नुपर्छ :** किनभने, किनकि, तापनि, यद्यपि, तथापि आदि ।
१०. **ओटा, वर्ग, सम्बन्धी पदहरू जोडेर लेख्नुपर्छ :** तीनओटा, शिक्षकवर्ग, ज्ञानसम्बन्धी आदि ।
११. **तुलना गर्न आएका जस्तै, भैं, सरह पदहरू जोडेर लेख्नुपर्छ :** चन्द्रजस्तै मुख, प्राणौँ प्यारो, बुद्धिसरह बल आदि ।

**पदवियोग गर्नुपर्ने अवस्था**
१. **वाक्यमा प्रयोग हुने प्रत्येक शब्द छुट्याएर लेख्नुपर्छ :** भाइ झोलामा किताब बोक्छ ।
२. **विभक्तिका पछाडि आउने नामयोगी छुट्याएर लेख्नुपर्छ :** उसका अगाडि, मुखका पछाडि, मदेखि बाहेक आदि ।
३. **लागि, निम्ति र दुईओटा विभक्ति एकै ठाउँमा आएमा छुट्याएर लेख्नुपर्छ :** देशका लागि, मेरा निम्ति, हाम्रा लागि, समाजका निम्ति, मेरा मा, रामका मा आदि ।

<div style="text-align: center;">८१</div>

---

४. **सबै निपातहरू छुट्याएर लेख्नुपर्छ :** भन त, तिमी नै आऊ, भाइ पो आएछ, नरिसाऊ न, ए हो र, आऊ नि, लौ न नि आदि ।
५. **'न' संयोजक बनेर आएमा छुट्याएर लेख्नुपर्छ :** न यता भएँ न उता भएँ, न तिमी आयौ न म आएँ आदि ।
६. **अपूर्ण र पूर्ण पक्ष जनाउने क्रियापदहरू छुट्याएर लेख्नुपर्छ :** जाँदै छ, लेख्दै छ, भन्दै थियो, खाँदो छ, आएको छ, भनेका थिए, गएकी थिई आदि ।
७. **'ने छ' जोडिएर बनेको भविष्यत् कालबोधक क्रियापद छुट्याएर लेख्नुपर्छ :** खाने छ, पढ्ने छु, भन्नुहुने छ, आउने छ, देख्ने छौ आदि ।
८. **संयुक्त क्रियापदका बिचमा निपात आएमा छुट्याएर लेख्नुपर्छ :** पढ्नु नै पर्छ, जानु त पर्ने हो, हेर्नु त पर्छ, गाउनु नै पर्छ आदि ।
९. **'नु' र 'न' पछि आउने क्रियापद छुट्याएर लेख्नुपर्छ :** जानु छ, हेर्नु छ, भन्न सक्छ, रिसाउन सक्छ, आउन सक्छ आदि ।
१०. **सार्थक द्वित्व (पूर्ण द्वित्व) लाई छुट्याएर लेख्नुपर्छ :** घर घर, मान्छे मान्छे, आऊ आऊ, कालो कालो, तँ तँ, म म, जुन जुन, जो जो, के के आदि ।
११. **जना, थरी जस्ता कोटिकर पदहरू छुट्याएर लेख्नुपर्छ :** चार जना, सय थरी, एक किलो, पाँच मुठा आदि ।
१२. **व्यक्ति, जाति, स्थान आदि बुझाउने शीर्ष नामहरू छुट्याएर लेख्नुपर्छ :** कास्की जिल्ला, कोसी नदी, मगर जाति, शिक्षक समाज, रानी पोखरी, वेगनाश ताल आदि ।
१३. **विशेषण र नाम सँगसँगै आएमा छुट्याएर लेख्नुपर्छ :** खाने पानी, भित्ते पात्रो, नगदे बाली, शुभ समाचार आदि ।
(द्रष्टव्य : विशेषण र नामका बिचमा समास पनि हुने हुनाले शुभदिन, शुभकामना जस्ता शब्दमा पदयोग भए पनि अशुद्ध मानिँदैन)

**(ङ) हलन्त र अजन्त प्रयोगसम्बन्धी नियम**
लेखनका क्रममा खुट्टा काट्ने प्रक्रियालाई हलन्त भनिन्छ भने खुट्टा नकाट्ने प्रक्रियालाई अजन्त भनिन्छ । यसले पनि शब्दको अर्थमा विशेष प्रभाव पार्ने हुनाले यसको प्रयोगमा पनि सचेतता आवश्यक छ ।

**हलन्तको प्रयोग**
१. **सबै व्यञ्जनान्त धातुहरू खुट्टा काटेर लेख्नुपर्छ :** पढ्, भन्, उठ्, डुल्, हिँड्, हेर्, देख् आदि ।
२. **द्वितीय पुरुषवाचक अनादर क्रियापदहरू खुट्टा काटेर लेख्नुपर्छ :** गइस्, आइस्, गर्छस्, भन्छस्, लेख्छस् आदि ।
३. **तृतीय पुरुष, बहुवचन र आदरार्थी क्रियापदहरू खुट्टा काटेर लेख्नुपर्छ :** जान्छन्, खान्छन्, भन्छन्, गर्छन्, हेर्छन्, सुन्छन्, गर्दैनन् आदि ।
४. **मान्, वान्, वत् प्रत्यय लागेर बनेका शब्दहरू खुट्टा काटेर लेख्नुपर्छ :** बुद्धिमान्, श्रीमान्, बलवान्, गुणवान्, गुरुवत्, मित्रवत् आदि ।

<div style="text-align: center;">८२</div>

---

**अजन्तको प्रयोग**
१. **एकाक्षरी सर्वनाम र अव्ययहरूको खुट्टा काट्नु हुँदैन :** म, तँ, र, न, त आदि ।
२. **स्वरान्त अव्ययहरूको खुट्टा काट्नु हुँदैन :** बाहिर, भित्र, आज, तिर, जब, तब, निर आदि ।
३. **सामान्य आदरार्थी आज्ञार्थ क्रियापदहरूको खुट्टा काट्नु हुँदैन :** भन, पढ, गर, हेर, बुझ, लुक, लेख आदि ।
४. **अन्त्यमा 'न' आउने अकरण क्रियापदहरूको खुट्टा काट्नु हुँदैन :** जान्नँ, गर्दैन, भन्दैन, लेखिन, भनेन आदि ।
५. **अन्त्यमा 'छ' आउने समापक क्रियापदहरूको खुट्टा काट्नु हुँदैन :** जान्छ, गर्छ, भन्छ, हेर्छ, खेल्छ आदि ।
६. **असमापक क्रियापदहरूको खुट्टा काट्नु हुँदैन :** गर्न, हेर्न, लेख्न, पढ्न, जान आदि ।
७. **अनुकरणात्मक शब्दहरूको अन्त्यमा खुट्टा काट्नु हुँदैन :** टिलिक्क, टुप्लुक्क, स्वाट्ट आदि ।
८. **केही नाम, सर्वनाम, विशेषणको उच्चारणमा हलन्त भए पनि लेखनमा खुट्टा काट्नु हुँदैन । जस्तै :**

| | उच्चारण | लेखन |
| :--- | :--- | :--- |
| **नाम :** | भात्, भ्याल्, राम्, रात्, देश, हिमाल् | भात, झ्याल, राम, रात, देश, हिमाल |
| **सर्वनाम :** | यस्, त्यस्, जस्, कस्, उस्, जुन् | यस, त्यस, जस, कस, उस, जुन |
| **विशेषण :** | कठोर्, गरिब्, बिस्, तिस्, जवान् | कठोर, गरिब, बिस, तिस, जवान |

**(च) लिपिगत विशिष्टता र अन्य केही ध्यान दिनुपर्ने कुराहरू**
देवनागरी लिपिका आफ्नै प्रकारका विशेषताहरू छन् जसले गर्दा लेखनमा विविधता आउने गर्दछ । यसका साथै देवनागरी लिपिमा लेखन र उच्चारणमा समेत फरकपन देखिने हुनाले त्यसले वर्णविन्यासमा असर गर्ने गरेको छ । ती केही पक्षहरूमा विशेष ध्यान दिनुपर्ने हुन्छ ।

१. देवनागरी लिपिमा स्वर वर्ण र व्यञ्जन वर्णहरू फरक फरक (अ=स्वर, क्=व्यञ्जन) भए पनि लेखेनका समयमा तिनको मिश्रण हुँदा स्वर वर्ण नै हराउँछ अथवा रूप फेरिन्छ । जस्तैः क्+अ=क (स्वर हरायो), क्+आ=का (रूप फेरियो), क्+इ =कि (अगाडि रहेको स्वर पछाडिबाट माथि चढ्यो), क्+ई=की (अगाडिबाट माथि चढ्यो), क्+उ=कु (तलबाट बायाँ घुम्यो), र्+उ=रु (पेटबाट घुम्यो), क्+ऊ= कू (तलबाट दायाँ घुम्यो), र्+उ=रू (पेटबाट दुई पटक घुम्यो), क्+ए=के (माथि धर्को बनेर बस्यो), क्+ऐ=कै (माथि दुई धर्का बनेर बस्यो) आदि ।
२. देवनागरी लिपिमा कुनै कुनै वर्णका विभिन्न रूपहरू छन् । जस्तैः
'अ' दुई तरिकाले लेखिन्छ : अ,
'झ' तीन तरिकाले लेखिन्छ : झ, झ
'ण' दुई तरिकाले लेखिन्छ : ण, राा,
'श' तीन तरिकाले लेखिन्छ : श,
'र्' पाँच तरिकाले लेखिन्छ : र्, (गर्), (प्र), (वर्ग), = (ग), (ट्र)
'क्ष' दुई तरिकाले लेखिन्छ : क्ष,

<div style="text-align: center;">८३</div>

---

### ३. देवनागरी लिपिमा संयुक्त वर्णहरू प्रशस्त छन्, तिनको बनोट थाहा पाउनु जरुरी छ । जस्तैः

| संयुक्त वर्ण | विच्छेद | | संयुक्त वर्ण | विच्छेद |
| :--- | :--- | :--- | :--- | :--- |
| **क्ष** | क्+ष = क्ष | | **त्र** | त्+र = त्र |
| **ज्ञ** | ज्+ञ = ज्ञ | | **द्ध** | द्+ध = द्ध |
| **द्य** | द्+य = द्य | | **श्र** | श्+र = श्र |
| **क्त** | क्+त = क्त | | **द्व** | द्+व = द्व |
| **ह्म** | ह्+म = ह्म | | **ह्र** | ह्+र = ह्र |
| **ह्र** | ह्+व = ह्र | | **ह्र** | ह्+न = ह्र |
| **द्भ** | द्+भ = द्भ | | **ह्र** | ह्+ल = ह्र |
| **ह्य** | ह्+य = ह्य | | **द्म** | द्+म = द्म |
| **ठ्ठ** | ट्+ठ = ट्ठ | | **डु** | ड्+ड = डु |

**४. देवनागरी लिपिमा डिको दिनु अनिवार्य छ । डिको दिएन भने लेखन अशुद्ध मानिन्छ ।**

**५. देवनागरी लिपिका शब्दमा लेखन र उच्चारणमा फरक हुन सक्छ :** राम-राम्, वन-बन्, विशेष-बिसेस्, ज्ञान-ग्याँन्, कक्षा-कक्छ्या आदि ।

**६. देवनागरी लिपिको लेखनक्रम बायाँबाट दायाँतिर हुने हुनाले डिको पनि त्यही अनुसार तानिन्छ ।**

**७. देवनागरी लिपिको लेखन तीनतले संरचनामा हुन्छ । जस्तै :** सुरेश (उकार तल्लो तला / सरश बीच तला / एकार माथिल्लो तला) त्यसैले डिकोमा लेख्नु परेको हो ।

### ४. नेपाली वर्णविन्यास प्रयोगमा देखिएका समस्या र तिनको समाधान

नेपाली वर्णविन्यासलाई शुद्ध रूपमा प्रयोग गर्न सकिन्छ तर अर्थबोध भइसकेपछि त्यसको लेख्य रूपमा त्यति ध्यान नदिने प्रवृत्तिका कारण भाषिक अशुद्धिहरू धेरै हुने गरेका छन् । नेपाल सरकारका औपचारिक निकायहरूमा प्रयोग गरिने भाषा, विश्वविद्यालय र विद्यालयका पाठ्यसामग्रीहरू र कक्षाकोठामा प्रयोग गरिने भाषा, संविधान, ऐनकानुन, अदालत आदिमा प्रयोग गरिने भाषा, विद्युतीय वा छापा सञ्चारमाध्यमबाट प्रसारण हुने सामग्रीहरूमा प्रयोग गरिने भाषा आदि जस्ता कुरामा मानक नेपाली भाषाको प्रयोग अनिवार्य मानिन्छ । यसलाई औपचारिक वा लेख्य भाषाकै तहमा हेर्ने गरिन्छ । त्यसमा पनि सरकारको जिम्मेवार निकायबाट सम्प्रेषित विज्ञप्ति, सूचना, समाचार, परिपत्र आदि जस्ता कुरामा भाषा अशुद्ध भयो भने त्यसलाई अक्षम्य अपराध नै मान्ने गरिन्छ । कतिपय देशहरूमा त देशको आधिकारिक भाषाको अशुद्ध प्रयोग गरेबापत कानुनी सजाय हुने व्यवस्था पनि रहेको पाइन्छ ।

नेपाली भाषाका सम्बन्धमा पनि अनेकौँ भाषिक अशुद्धिका विषयमा प्रश्न उठ्ने गरेका छन् । थोरै मात्र सचेतता अपनाउने हो भने भाषासम्बन्धी सबै समस्याहरू समाधान हुन सक्छन् । नेपाली भाषाको अशुद्ध प्रयोग तीन कारणले हुने गर्दछ- अज्ञानता, असावधानी र बेवास्था ।

**अज्ञानता** भाषिक शुद्धताका लागि त्यति ठुलो समस्या मानिँदैन । नजान्न पाइन्छ तर सिक्ने इच्छा हुनुपर्छ । ध्यान दिएर सिक्न थाल्ने हो भने एक महिनामा नेपाली शुद्ध लेख्न सक्ने भइन्छ । **असावधानी** यसका लागि अर्को समस्या हो । हतारिएर भाषाको जथाभावी प्रयोग गर्नाले एउटै वर्णविन्यास पनि एक ठाउँमा एउटा र अर्को ठाउँमा अर्कै तरिकाले लेख्ने सम्भावना हुन्छ । यो पनि भाषिक शुद्धताका लागि त्यत्ति ठुलो समस्या मानिँदैन । ज्ञान छँदै छ खालि सावधानी आवश्यक छ । शुद्ध भाषा प्रयोगका लागि सबैभन्दा ठुलो समस्या **बेवास्था** हो । हामीमा 'आ, चलिहाल्छ नि ! आखिर बुझ्नु त हो नि ! जे लेखे पनि भइहाल्यो नि !' भन्ने बानी छ । जाने जस्तो गर्ने तर नजान्ने, नजानेको कुरालाई पनि कुतर्कले छोप्ने अनि 'मेरो त नेपाली विषय होइन' भनेर नजानेकैमा पनि गर्व गर्ने प्रवृत्तिका कारण नेपाली भाषा शुद्ध हुन नसकेको हो । यसबारेमा थोरै मात्र सचेतता अपनाउनेबित्तिकै यी सबै खाले समस्याहरू समाधान हुने निश्चित छ । त्यसैले यहाँ केही पदका तहमा, केही पदावलीका तहमा र केही वाक्यका तहमा हुने त्रुटिहरूका बारेमा जानकारी दिइएको छ ।

<div style="text-align: center;">८४</div>

---

### (क) पदका तहमा हुने त्रुटिहरू

हामीले प्रयोग गर्ने कतिपय शब्दहरू शुद्ध जस्ता लाग्छन् तर ती व्याकरणिक रूपमा अशुद्ध हुन सक्छन् । प्रयोगमा आइरहने निम्नलिखित शब्दहरू व्याकरणिक रूपमा अशुद्ध हुन् । यिनको शुद्ध प्रयोग आवश्यक छ–

| अशुद्ध रूप | शुद्ध रूप | अशुद्ध रूप | शुद्ध रूप |
| :--- | :--- | :--- | :--- |
| अत्याधिक | अत्यधिक | बागमती | बाग्मती/वाग्मती |
| पुनरावलोकन | पुनरवलोकन | संसद | संसद् |
| उल्लेखित | उल्लिखित | कार्यबाही | कारबाही |
| उपरोक्त | उपर्युक्त/उपर्युक्त | संघीय | सङ्घीय |
| ब्यहोरा | बेहोरा | परिषद | परिषद् |
| राजनैतिक | राजनीतिक | धैर्यता | धीरता/धैर्य |
| व्यवहारिक | व्यावहारिक | सौन्दर्यता | सुन्दरता/सौन्दर्य |
| वृक्षारोपण | वृक्षरोपण | एनकानुन | ऐनकानुन |
| पुनर्स्थापना | पुनःस्थापना | पुनर्संरचना | पुनःसंरचना |
| पश्चाताप | पश्चात्ताप | महत्व | महत्त्व |
| श्रृङ्गार | शृङ्गार | श्रृङ्खला | शृङ्खला |
| हरु | हरू | रुप | रूप |
| सामाग्री | सामग्री | गत्यावरोध | गत्यवरोध |
| गुणस्तरीयता | गुणस्तरीय | औचित्यता | औचित्य |
| आतिथ्यता | आतिथ्य | यथार्थता | यथार्थ |
| असक्षम | अक्षम | सपाङ्ग | साङ्ग |
| सामाजीकरण | सामाजिकीकरण | औद्योगीकरण | औद्योगिकीकरण |
| भएकोमा | भएकामा | एकाइ | एकाइ |
| एकिन | यकिन | मुद्धा | मुद्दा |
| सुरुवात | सुरुआत | रजिष्टर | रजिस्टर |
| इन्ष्टिच्युट | इन्स्टिच्युट | फाउण्डेसन | फाउन्डेसन |
| झण्डा | झन्डा | इण्डिया | इन्डिया |
| इंग्ल्याण्ड | इङ्ग्ल्यान्ड | शहीद | सहिद |

**बनोट प्रक्रियागत अज्ञानता पदमा त्रुटि हुने एउटा प्रमुख कारण हो ।**

**(क) मूल शब्दका पछि 'इक' प्रत्यय जोडिएमा आदिवृद्धि (अ=आ, इ=ऐ, उ=औ) हुन्छ । जस्तैः**

*   अर्थ+इक = आर्थिक (अ=आ)
*   धर्म+इक = धार्मिक (अ=आ)
*   परिवार+इक = पारिवारिक (अ=आ)
*   व्यवहार+इक = व्यावहारिक (अ=आ)
*   शरीर+इक = शारीरिक (अ=आ)
*   सङ्गठन+इक = साङ्गठनिक (अ=आ)
*   इतिहास+इक = ऐतिहासिक (इ=ऐ)
*   इच्छा+इक = ऐच्छिक (इ=ऐ)
*   शिक्षा+इक = शैक्षिक (इ=ऐ)
*   दिन+इक = दैनिक (इ=ऐ)

<div style="text-align: center;">८५</div>

---

*   नीति+इक = नैतिक (इ=ऐ)
*   जीव+इक = जैविक (इ=ऐ)
*   उद्योग+इक = औद्योगिक (उ=औ)
*   उपचार+इक = औपचारिक (उ=औ)
*   भूत+इक = भौतिक (उ=औ)
*   भूगोल+इक = भौगोलिक (उ=औ)
*   मूल+इक = मौलिक (उ=औ)
*   पुष्ट+इक = पौष्टिक (उ=औ)

**(ख) उपसर्ग र प्रत्यय जोडिंदा तथा स्वर वा व्यञ्जन सन्धि हुँदा ध्वनिमा परिवर्तन हुन्छ । जस्तैः**

*   अति+अधिक = अत्यधिक (अति उपसर्ग लागेर यण् सन्धि भएको)
*   प्र+अध्यापक = प्राध्यापक (प्र उपसर्ग लागेर दीर्घ सन्धि भएको)
*   प्र+ईक्षा = प्रेक्षा (प्र उपसर्ग लागेर गुण सन्धि भएको)
*   परि+ईक्षा = परीक्षा (परि उपसर्ग लागेर दीर्घ सन्धि भएको)
*   परि+अटन = पर्यटन (परि उपसर्ग लागेर यण् सन्धि भएको)
*   पुनः+अवलोकन = पुनरवलोकन (विसर्ग सन्धि भएको)
*   उत्+लिखित = उल्लिखित (उत् उपसर्गको 'त्' 'ल्'मा परिवर्तन भएको)
*   उत्+चारण = उच्चारण (उत् उपसर्गको 'त्' 'च्'मा परिवर्तन भएको)
*   उत्+दण्ड = उद्दण्ड (उत् उपसर्गको 'त्' 'द्'मा परिवर्तन भएको)
*   अप+अङ्ग = अपाङ्ग (दीर्घ सन्धि भएको) अर्थ = कुनै अङ्गमा कमी
*   स+अङ्ग = साङ्ग (दीर्घ सन्धि भएको) अर्थ = सबै अङ्गले पूर्ण
*   स+अप+अङ्ग = सपाङ्ग (दुई ठाउँमा दीर्घ सन्धि) अर्थ = अपाङ्गता सहित

यसका साथै परम्परागत प्रयोगप्रति ढुक्क हुनाले र आफूले लेख्ने गरेको वर्णविन्यासमा विश्वास गर्नाले पनि गल्तीहरू हुन सक्छन् । यसरी नै संस्कृत बनोट र वर्णविन्यासको सादृश्यमा आगन्तुक शब्दको प्रयोग गर्दा पनि गल्ती हुने गर्दछ । वर्णविन्यासगत गल्ती हुनाको सबैभन्दा मूल कारणचाहिँ बेवास्ता नै हो ।

### (ख) पदावलीका तहमा हुने त्रुटिहरू

हामी कतिपय पदावलीहरूलाई सजिलै प्रयोग गरिरहेका हुन्छौँ तर ती पनि अशुद्ध हुन सक्छन् । तिनको व्याकरणिक रूप कस्तो छ भन्ने कुरा थाहा नहुँदा अशुद्ध प्रयोगले नै स्थापित हुने मौका पाउँछ त्यसैले यस्ता पदावलीहरूको प्रयोग गर्नु हुँदैन-

| अशुद्ध प्रयोग | शुद्ध प्रयोग |
| :--- | :--- |
| मर्माहित भएको | मर्माहत भएको |
| निर्देशित गरेको | निर्देशन गरेको |
| इमानदारिता देखाउनु | इमानदारी देखाउनु |
| भन्नुभएको कुरा | भनेको कुरा |

<div style="text-align: center;">८६</div>

---

| अशुद्ध प्रयोग | शुद्ध प्रयोग |
| :--- | :--- |
| पढ्नुभएको किताब | पढेको किताब |
| कार्यक्रमको सम्बन्धमा | कार्यक्रमका सम्बन्धमा |
| सूचनाको आधारमा | सूचनाका आधारमा |
| उपस्थितिको बारेमा | उपस्थितिका बारेमा |
| अपहरित भएको | अपहरण भएको |
| संरक्षित गरिएको | संरक्षण गरिएको |
| प्रसारित गरिएको | प्रसारण गरिएको |
| कामको लागि | कामका लागि |
| देशको निम्ति | देशका निम्ति |

### (ग) वाक्यका तहमा हुने त्रुटिहरू

पद र पदावलीका तहमा जस्तै वाक्यका तहमा पनि हामी अनेकौँ अशुद्ध प्रयोगहरू गरिरहेका हुन्छौँ । तिनले दिने अर्थका बारेमा हामीलाई थाहा हुँदैन, पछि तार्किक व्याख्या गरिसकेपछि 'ए हो त !' भन्ने हुन्छ त्यसैले यस्तो प्रयोगबाट आफूलाई बचाउनुपर्छ-

| अशुद्ध वाक्यहरू | शुद्ध वाक्यहरू | स्पष्टीकरण |
| :--- | :--- | :--- |
| १. म अब कार्यक्रम सञ्चालन गर्न गइरहेको छु वा जाँदै छु । | म अब कार्यक्रम सञ्चालन गर्दै छु । | वक्ता त्यहीँ हुन्छ, कतै जान लागेको हुँदैन । |
| २. म सबैलाई हार्दिक स्वागत गर्न चाहन्छु । | म सबैलाई हार्दिक स्वागत गर्छु । | वक्ताले स्वागत गर्न चाहेको मात्र होइन, स्वागत गरेकै हो । |
| ३. अब यो प्रसारणका प्रमुख समाचारहरू सुन्नुहोस् । | अब यस प्रसारणका प्रमुख समाचारहरू सुन्नुहोस् । | प्रसारणमा तिर्यक् कारक भएपछि यो पनि यस हुन्छ । |
| ४. म यस कार्यक्रम यहाँ अन्त्य गर्दछु । | म यो कार्यक्रम यहीँ अन्त्य गर्दछु । | कार्यक्रम सरल कारक हुँदा यो यस हुँदैन । |
| ५. लाखौँ नेपालका जनता गरिबीको रेखामुनि छन् । | नेपालका लाखौँ जनता गरिबीको रेखामुनि छन् । | नेपाल लाखौँ होइन, जनता लाखौँ हुन् । यहाँ पदक्रम मिलेको छैन । |
| ६. नेपाल मानव अधिकार आयोगद्वारा आयोजित टीकापुर हत्याकाण्डसम्बन्धी छलफल कार्यक्रममा मन्त्रीज्यूले पनि बोल्नुभयो । | टीकापुर हत्याकाण्डसम्बन्धी नेपाल मानव अधिकार आयोगद्वारा आयोजित छलफल कार्यक्रममा मन्त्रीज्यूले पनि बोल्नुभयो । | टीकापुर हत्याकाण्ड नेपाल मानव अधिकार आयोगले आयोजना गरेको होइन, छलफल कार्यक्रमचाहिँ आयोजना गरेको हो । |
| ७. स्थानीय जनशक्तिको श्रमदानबाट दश किलोमिटर लामो गाडी गुड्न सक्ने सडक निर्माण गरियो । | स्थानीय जनशक्तिको श्रमदानबाट गाडी गुड्न सक्ने दश किलोमिटर लामो सडक निर्माण गरियो । | दश किलोमिटर लामो गाडी होइन, सडकचाहिँ दश किलोमिटर लामो हो । |

<div style="text-align: center;">८७</div>

---

८. यहाँको सहयोगप्रति म कृतघ्न छु । | यहाँको सहयोगप्रति म कृतज्ञ छु । | कृतघ्न = गुन नदेख्ने, कृतज्ञ = गुन देख्ने
९. ऊ राजनीतिमा निर्लिप्त छ । | ऊ राजनीतिमा लिप्त छ । | लिप्त = टाँसिनु, निर्लिप्त = छुट्टिनु

### ५. नेपाली भाषामा लेख्य चिह्नहरूको प्रयोग

भाषिक अभिव्यक्तिमा चिह्नले ठुलो भूमिका खेलेको हुन्छ । नेपाली भाषामा अल्पविराम (,), अर्धविराम (;), प्रश्नवाचक (?), पूर्णविराम (।), विस्मयादिबोधक (!), निर्देशक (:-), कोष्ठक (), उद्धरण (' ', “ ”) योजक (-), तिर्यक् विराम (/), सङ्क्षेप (.) ऐजन (,,) आदि चिह्नको प्रयोग भएको पाइन्छ । यी चिह्नहरूको प्रयोगलाई निम्नानुसार क्रमशः प्रस्तुत गरिन्छ ।

**(क) अल्पविराम चिह्न ( , )**
वाक्यमा लघुविश्रामलाई जनाउने चिह्न अल्पविराम हो । यो पद, पदावली, उपवाक्य आदिलाई छुट्याउनुपर्दा प्रयोग हुन्छ । जस्तैः
*   **पद :** नेपाल सुन्दर, शान्त र विशाल देश हो ।
*   **पदावली :** हामीले आफ्‌नो क्षमता, प्राकृतिक वैभव, सांस्कृतिक गरिमा र इतिहासको महत्त्वलाई चिन्न सक्नुपर्छ ।
*   **उपवाक्य :** जो नियमित व्यायाम गर्छ, जो सन्तुलित भोजन गर्छ, जो असल विचार मात्र उत्पन्न गर्छ त्यही व्यक्तिको जीवन सुन्दर हुन्छ ।
*   **वाक्यका सुरुमा आएर समर्थन वा विरोध जनाउने शब्दपछि :** हो, यस कार्यमा हामी पनि संलग्न छौँ । अहँ, म यस्तो काम कहिल्यै गर्दिनँ ।
*   **वाक्यको सुरुमा आएको निपातपछि :** ल, तिमी पनि आयौ ?
*   **प्रत्यक्ष कथनको वाक्यमा :** उसले भन्यो, “म आज आउँदिनँ ।”

**(ख) अर्धविराम चिह्न ( ; )**
यो पूर्णविरामभन्दा सानो विराम चिह्न हो । यसले पदावली र उपवाक्यलाई छुट्याउने काम गर्छ ।
*   **पदावली :** अनुशासन, कर्तव्य र त्यागलाई बिर्संदा; परोपकार, जीवनको पवित्रता र सत्कर्मलाई बेवास्ता गर्दा; अहिले हामी पश्चात्तापको अनुभव गर्दै छौँ ।
*   **उपवाक्य :** मैले तिमीलाई चिनेको छैन; चिनेर पनि के गर्नु र ?

**(ग) पूर्णविराम चिह्न ( । )**
क) पूर्णविराम चिह्न वाक्य पूरा हुँदा प्रयोग हुन्छ । जस्तैः हामी समृद्धिको मार्गमा हिँड्दै छौँ ।

**(घ) प्रश्नवाचक चिह्न ( ? )**
प्रश्नवाचक चिह्नको प्रयोग दुई अवस्थामा हुन्छ । जस्तैः
*   **प्रश्नार्थक वाक्यका अन्त्यमा :** तिमीहरू आज कहाँ गएका थियौ ?
*   **शङ्कास्पद विषयको वर्णनमा :** व्यासले अठार पुराणको रचना गरेको ठाउँ तनहुँ (?) हो ।

<div style="text-align: center;">८८</div>

---

**(ङ) विस्मयबोधक/उद्गार चिह्न ( ! )**
क) विस्मय आदि भाव बुझाउँदा र सम्बोधन गर्दा यस चिह्नको प्रयोग गरिन्छ । जस्तैः
*   **खुसी :** आहा ! कति सुन्दर दृश्य रहेछ ।
*   **खेद :** बिचरा ! त्यो जोगी त मरेछ ।
*   **तिरस्कार :** धत् ! त्यस्तो खराब कुरामा विश्वास गर्ने हो ?
*   **सम्बोधन :** हे भगवान् ! अब हाम्रो के गति होला ?

**(च) निर्देशक/सापेक्षविराम चिह्न ( : / - / :-)**
यसका :, - र :- तीन रूप छन् । यसमा एक्लै र संयुक्त दुवै प्रकारको प्रयोग मान्य हुन्छ ।
*   **सङ्केतपछि :** तल दिइएका शब्दहरूको प्रकृति प्रत्यय छुट्याउनुहोस् :
    देशी, गति, नवीन, हँसाइ, सामाजिक ।
*   **जस्तैपछि :** सर्वनामपदका अन्त्यमा दीर्घ लेखिन्छ । जस्तै– तिमी, उनी, तिनी, हामी, तपाईं आदि ।
*   **पछि निर्देश गर्दा :** नेपालका ठुला नदीहरू हुन् :- कोसी, गण्डकी र कर्णाली ।

**(छ) उद्धरण चिह्न (' ', " ")**
वाक्यमा आएको विशेष शब्दमा एकोहोरो (' ') उद्धरण चिह्न दिइन्छ भने प्रत्यक्ष कथनका अंशमा दोहोरो (“ ”) उद्धरण चिह्न दिइन्छ । जस्तै-
*   **विशेष शब्दमा :** 'बसाइँ' नेपाली समाजको दुःखपीडा बोकेको उपन्यास हो।
*   **प्रत्यक्ष कथनमा :** उनले भनेका थिए, “मेरो विजय सुनिश्चित छ ।”

**(ज) कोष्ठक चिह्न ( () )**
अस्पष्ट शब्दको अर्थ खुलाउन र मनोवाद, संवाद वा नाटकमा पात्रको हाउभाउ आदिलाई सङ्केत गर्न कोष्ठक चिह्नको प्रयोग गरिन्छ । जस्तै-
*   अहिले हरितगृह प्रभाव (तातोपन सञ्चित भइरहनु) ले पृथ्वीको वातावरण बिग्रँदै गएको छ ।
*   बिर्खे : (झोक्किँदै) यतिका मान्छे रोगग्रस्त हुँदा पनि तिमीहरू चुपचाप बस्ने ?

**(झ) योजक चिह्न ( - )**
समस्त र द्वित्व भएका पदहरूलाई जोड्दा र पङ्क्तिका अन्त्यमा पुरै शब्द नअट्दा योजक चिह्नको प्रयोग गरिन्छ । जस्तै-
*   दाजु-भाइ, युवा-सहभागिता आदि ।
*   (संवैधानिक) संवैधा-, (मान्छेहरू) मान्छे-, (यसरी) यस- आदि ।

**(ञ) तिर्यक्‌विराम चिह्न ( / )**
विकल्पमा प्रयोग हुने शब्दहरूलाई एकै ठाउँमा लेख्नुपर्यो भने तिर्यक्‌विराम चिह्नको प्रयोग गरिन्छ । जस्तै-
*   तिमी जान्छौ /जान्छ्यौ ।

<div style="text-align: center;">८९</div>

---

*   तपाईं/उहाँ आउनुहुन्छ ।

**(ट) सङ्क्षेप चिह्न ( . )**
लामो शब्दलाई छोटकरीमा भन्नुपर्दा सङ्क्षेप चिह्नको प्रयोग हुन्छ । जस्तै-
*   अ. दु. अ. आ.ले सबैलाई सचेत गराएको छ ।
*   त्रि.वि.ले परीक्षाफल प्रकाशित गरेछ ।

**(ठ) ऐजन चिह्न ( ,, )**
त्यही शब्द फेरि दोहोरिने ठाउँमा ऐजन चिह्नको प्रयोग हुन्छ । जस्तै-
*   राम बिहानै विद्यालय गयो ।
*   " " " पुग्यो ।

### ६. निष्कर्ष

नेपाली शुद्ध लेखन त्यति जटिल कुरा होइन, जति जटिल रूपमा लिने गरिएको छ । यसलाई राष्ट्रिय अस्तित्व र आत्मगौरवसँग जोडेर हेर्ने हो र हरेक नागरिकले यसलाई आफ्नो दायित्व सम्झिने हो भने एक महिनाभित्रमा यसमा पूर्ण परिवर्तन ल्याउन सकिन्छ । यसका लागि सरकारी नीति प्रभावकारी हुनुपर्छ । यसका लागि सबैभन्दा पहिले नेपाल सरकारका विभिन्न मन्त्रालयका साइनबोर्डहरूमा, सरकारी निकायका होडिङबोर्डहरूमा, सूचनापाटीहरू र सार्वजनिक स्थलमा राखिएका विज्ञापनहरूमा प्रयोग भएको नेपाली भाषाको शुद्धीकरण अभियान सञ्चालन गर्नुपर्छ । यसका साथै भाषाको प्रयोग गर्ने ठाउँमा रहेका सबै तहका कर्मचारीहरूलाई भाषिक शुद्धीकरणसम्बन्धी तालिमलाई प्रभावकारी रूपमा सञ्चालन गर्नुका साथै नियमित अनुगमन गर्नुपर्छ । साथै राष्ट्रपति, प्रधानमन्त्री वा जिम्मेवार निकायबाट प्रसारण हुने विज्ञप्ति वा औपचारिक सूचनाहरू सार्वजनिक हुनुभन्दा अगाडि विज्ञहरूबाट भाषा सम्पादन गर्ने व्यवस्था मिलाउनुपर्छ अनि हरेक समितिका औपचारिक बैठकहरूमा लेखिने माइन्युटमा शुद्ध लेखनका लागि प्रशिक्षण दिनुपर्छ । यति भए मात्र नेपाली भाषा शुद्धीकरणको प्रयास सबै तहमा फलदायी हुने देखिन्छ ।

<div style="text-align: center;">९०</div>